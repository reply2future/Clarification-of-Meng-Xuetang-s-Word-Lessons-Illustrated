# 天

## 讀音
平；腆平聲，至高無上曰天。

## 詞組
天地，青天。

## 詳解
他前切，天積氣也，氣包乎地，近地者氣濃，離地愈遠則愈薄。以風雨表測之。高千尺，氣輕三十之一。高萬有六百尺，輕三之一。高萬八千尺，輕二之一。高至二百餘里而氣盡。氣盡則空，故曰天空。

# 氣

## 讀音
去；音器。陰陽呼吸為氣。

## 詞組
天氣，氣數。

## 詳解
邱（）切，氣乃餼之古字也，雲氣之氣本作气，今以氣字代气。生物在天地中，如魚在水，其所呼吸皆空氣也，静則曰氣，動則曰風。氣無質而有質。今化學家有養氣淡氣水氣炭氣等名。

# 日

## 讀音
入；音（）。太陽也。凡晝夜二十四點鐘為一日。

## 詞組
白日，日夜。

## 詳解
入質切。日靣有黑影，大小方圓凹凸斜角不等，亦無定在。篆文象之。日體如球，能自旋轉，推算其徑約二百五十五萬里，周圍約八百萬里，大於地球百四十萬倍。

# 月

## 讀音
入；音軏。俗名亮月，即太陰也。每一月三十日，月小二十九日。

## 詞組
月半，閏月。

## 詳解
魚厥切，篆文象月上下弦時，中一筆象地影。月圓如球，繞地而轉，亦隨地繞日而行，徑約六千四百八十里。離地七十二萬里，小於地四十九倍，月面有山，月借日光為光，故對日一面有光，背日一面無光。

# 蝕

## 讀音
入；音食，蟲蛀也。

## 詞組
日蝕，月蝕。

## 詳解
乘力切，日月隱蔽曰蝕，如蟲食草木之葉也。凡月輪行至日與地球相對之間，而月掩蔽日光，或全或半，謂之日蝕，地球行至日與月相對之間，則地掩蔽日光，不能映射月面，謂之月蝕。

# 星

## 讀音
平，音腥，天空諸曜曰星。

## 詞組
星宿，壽星。

## 詳解
先青切，動者為行星，不動者為恒星。行星各依軌道環日而行。小者百餘，大者水星金星地球火星木星土星天王海王凡八，恒星散佈天空，大小不等，目能見者有四五千之多。恒星有光，行星無光，借日光以為光。

## 擴展

### 水星
水星即辰星也，距日一萬一千一百萬里，其全體小於地球十九倍，繞日一周，須八十八日。

### 金星
金星即太白星也，夜見西方曰長庚，朝見東方曰啟明，其軌道距日約十九千八百萬里，其全體小於地球十分之一。繞日一周須二百二十五日，其星面有光多光少之時，一如月之盈缺。

### 地球
地球亦行星也，軌道距日約二十七千四百萬，東西徑二萬二千九百十八里，南北徑二萬二千八百四十一里，周圍七萬二千里，繞日一周為一年，自轉本軸一周計二十四小時為一日。凡一點鐘為一小時。

### 土星
土星即填星也，距日二十七萬二千六百萬里，其全體大於地球千倍。繞日一周須二十九年半，自轉一周約十小時有半，星面有光環三匝，旋繞四周，環之左右，有八月輪繞之。

### 火星
火星即熒惑也，距日四萬三千五百萬里，其星甚微，以遠鏡測之，其紅色處疑為陸地，其綠色處疑是海洋，其全體小於地球七倍，繞日一週須一年十一個月。

### 天王星
天王星離日五十四萬萬里，繞日一週約八十四年，其旁有四月繞之，其全體大於地球九十倍。於乾隆四十六年測出。此星離地甚遠，非用大遠鏡清夜無雲不能測見。

### 海王星
西士測出天王星後，又測得海王星，其軌道離日八十五萬八千六百萬里，繞日一週約一百六十四年，全體大於地球六十倍，旁有一月繞之，此星離地更遠，最難測見。

### 木星
木星即𡻕星也，距日十四萬八千八百萬里，其光頗大，其面有黑斑縷縷，其全體大於地球千四百倍，外有四月輪繞之，繞日一周須十一年零三百十七日，其在本軌道，一小時能行九萬里，自轉本軸約十小時一周。
