# 歴

## 讀音
入；音櫟，事之身經者曰歴。

## 詞組
閱歴，歴數。

## 詳解
狼狄切，黄帝之臣容成始作厯，自漢迄明，厯法屢變。國朝製厯兼採中西。御製厯象考成一書，法尤精密。

# 臘

## 讀音
入；音蠟，祭名，十二月為臘月。

## 詞組
伏臘，臘梅。

## 詳解
落合切，祭也，𡻕終臘祭百神也，夏曰嘉平，殷曰清祀，周曰大蜡，漢曰臘。臘祭之期，夏在丑月，殷在子月，周在亥月，秦漢皆與夏制同，而漢獨用冬至後三戌。

# 閏

## 讀音
去；音潤，中國曰閏月，西人曰閏日。

## 詞組
閏月。

## 詳解
儒順切，閏月王居門中，故門王為閏，𡻕實以三百六十五日六小時為一年，中厯每年三百五十四日，其餘日積而為閏，故三年一閏，五年再閏，西厯以三百六十五日為一年，餘六小時積四年而成一日，故四年一閏。

# 寒

## 讀音
平；音韓，涼之甚者曰寒。

## 詞組
寒暑，大寒。

## 詳解
河干切，凍也，从人在山下，以?上下薦覆之，下有仌也。地球以南北極為最寒，故距兩極二十三度半之帶為寒帶。

# 伏

## 讀音
入；音服，偃覆曰伏。

## 詞組
屈伏，伏臘。

## 詳解
房六切，伏以伺為本義，凡伺人者必於隱，故潛伏俯伏伏莽伏兔。皆取隱伏之意。秦德公定三伏之節，以夏至後三庚為初伏，四庚為中伏，立秋後初庚為末伏。

# 暑

## 讀音
上；音鼠，煮也，熱如煮物也。

## 詞組
暑氣，避暑。

## 詳解
舒吕切，暑與熱同而異，熱近燥如火之烘，暑近溼如水之烝。節今有大暑小暑處暑。

# 春

## 讀音
平；蠢平聲，春者𡻕之始也。

## 詞組
三春，春天。

## 詳解
樞倫切，从艸从日，百艸皆以春時生也屯聲。春者蠢也，萬物在土中蠢然欲動也。

# 秋

## 讀音
平；音鯂，繼夏曰秋。

## 詞組
三秋，秋天。

## 詳解
七由切，四時三曰秋。秋者遒也，天高氣肅，有遒歛之義。又禾穀熟也，百榖以初生為春，成熟為秋，故麥以孟夏為秋。

# 夏

## 讀音
上；下上聲，中華曰中夏。去；音暇，繼春曰夏。

## 詞組
夏天。

## 詳解
胡雅切，中國之人也，从頁首也，臼兩臂也，夂兩足也。禹受舜禪，易虞為夏，即取中夏之義。又大屋曰夏。又亥駕切，四時二曰夏。夏者假也，大也，寬假萬物使長大也。

